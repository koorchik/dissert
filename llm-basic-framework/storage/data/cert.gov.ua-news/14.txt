UAC-0200: Цільові кібератаки з використанням DarkCrystal RAT та Signal як засобу довіреного розповсюдження (CERT-UA#9918)

04.06.2024


ШПЗ

Загальна інформація

Урядовою командою реагування на комп'ютерні надзвичайні події України CERT-UA отримано інформацію щодо здійснення цільових кібератак у відношенні державних службовців, військових, представників оборонних підприємств України з використанням шкідливої програми DarkCrystal RAT, яка розповсюджується засобами месенджеру Signal. При цьому, характерною ознакою є той факт, що відправником може бути людина зі списку контактів і/або спільних груп, що, за задумом, повинно підвищити рівень довіри до таких повідомлень.

Зловмисниками надсилається архів, пароль, а також повідомлення щодо необхідності відкриття файлу саме на комп'ютері.

Як правило згаданий архів містить виконуваний файл (розширення: ".pif", ".exe"), який є RARSFX-архівом, в якому, у свою чергу, знаходиться VBE-файл, BAT-файл, та EXE-файл, запуск якого призведе до ураження комп'ютера шкідливою програмою DarkCrystal RAT, що створить технічну можливість прихованого несанкціонованого доступу до ЕОМ.

Вкотре відмічаємо тенденцію до підвищення інтенсивності кібератак з використанням месенджерів та легітимних скомпрометованих облікових записів. При цьому, так чи інакше, жертву спонукають до відкриття файлу на компʼютері - слід врахувати як окрему пересторогу.

Принагідно наголошуємо на важливості налаштування багато факторної автентифікації https://cert.gov.ua/article/6278274.

У випадку виявлення підозрілих повідомлень, файлів, посилань просимо невідкладно інформувати CERT-UA.

Згадана активність відстежується за ідентифікатором UAC-0200.