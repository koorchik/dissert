Тріада UAC-0050: кібершпигунство, фінансові злочини, інформаційно-психологічні операції

15.10.2024


ШПЗ

Загальна інформація

Урядовою командою реагування на комп'ютерні надзвичайні події України CERT-UA протягом тривалого часу відстежується активність угрупування UAC-0050. Зважаючи на технологічну інформацію, отриману в результаті дослідження кібератак, можемо стверджувати, що діяльність згаданої групи включає:

викрадення інформації (кібершпигунство)
викрадення грошових коштів
інформаційно-психологічні операції під "брендом" Fire Cells Group.
Так, протягом вересня-жовтня 2024 року UAC-0050 в результаті отримання несанкціонованого доступу до комп'ютерів бухгалтерів з використанням програмного забезпечення REMCOS / TEKTONITRMS здійснено не менше 30 спроб викрадення грошових коштів з рахунків українських підприємств та фізичних осіб-підприємців шляхом формування/підробки фінансових платежів через системи дистанційного банківського обслуговування. При цьому, суми таких платежів варіюються від десятків тисяч до декількох мільйонів гривень, а час на викрадення може складати від декількох діб до декількох годин з моменту первинного ураження комп'ютера. Таким чином, викраденням грошових коштів у фізичних та юридичних осіб, займаються, щонайменше, UAC-0006 (з 2013 року) та UAC-0050. Звертаємо увагу, що ланцюг викрадення грошей, в більшості випадків, передбачає їх конвертацію в криптовалюту.

Можливість фінансування власних злочинів сприяє інтенсифікації кібератак та можливості закуповувати (в т.ч. ліцензійні) програмні засоби реалізації кіберзагроз, що пояснює використання широкого спектру програм, таких як: REMCOS, TEKTONITRMS, MEDUZASTEALER, LUMMASTEALER, XENORAT, SECTOPRAT, MARSSTEALER, DARKTRACKRAT та ін.

Крім того, встановлено, що інформаційно-психологічні операції, які здійснюються від імені Fire Cells Group під виглядом розповсюдження повідомлень про мінування будівель, замовні вбивства чи завдання фізичної шкоди майну, також є частиною активності угрупування UAC-0050.

З метою протидії згаданій кіберзагрозі клієнтам фінансових установ доцільно розглянути запропоновані технічні методи верифікації дій з платежами (створення/модифікація), зокрема, за допомогою додаткової автентифікації через мобільний додаток.

Якщо Ви бухгалтер і Ваша робота передбачає використання систем дистанційного банківського обслуговування, ми рекомендуємо утриматись від виконання фінансових операцій до моменту увімкнення додаткової автентифікації платежів, застосування на Вашому комп'ютері рекомендованих (штатних) політик захисту (SRP/AppLocker тощо) та встановлення програмних засобів захисту (EDR, "антивірус" та ін.).

В розділі "Графічні зображення" наведено декілька прикладів ланцюгів інфікування. Слід зауважити, що за вересень-жовтень 2024 року угрупуванням UAC-0050 здійснено більше 15 кібератак.


