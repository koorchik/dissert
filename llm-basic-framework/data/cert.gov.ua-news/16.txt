UAC-0188: Цільові кібератаки з використанням SuperOps RMM (CERT-UA#9797)

23.05.2024


ШПЗ

Загальна інформація

Спільними зусиллями CSIRT-NBU та CERT-UA зафіксовано та проаналізовано кібератаку, спрямовану на отримання несанкціонованого віддаленого доступу до ЕОМ українських організацій з використанням легітимної програми для віддаленого управління комп'ютерами SuperOps RMM.

Так, жертві надсилається електронний лист із посиланням на Dropbox, з якого буде завантажено виконуваний файл (.SCR) розміром близько 33МБ. Згаданий файл створений за допомогою PyInstaller та містить, серед іншого, легітимний програмний Python-код гри "Сапер" ("Minesweeper"), а також base64-кодований рядок розміром 28МБ. При цьому, інша частина програмного коду здійснює завантаження (з сервісу anotepad.com), декодування (base64) та виконання Python-коду. Прерогативою завантаженого Python-коду є виклик функції "create_license_ver" з "Саперу", аргументом якої є комбінація base64-кодованого рядка із завантаженого скрипта та 28МБ-тного base64-рядка, який містився в початковому SCR-файлі.

Надалі, в результаті конкатенації та декодування рядка, буде отримано ZIP-архів, з якого, з використанням статично заданого паролю, буде видобуто та виконано MSI-файл, що являє собою легітимну програму SuperOps RMM. Запуск цієї програми на ЕОМ надасть третім особам несанкціонований віддалений доступ до комп'ютера.

CERT-UA проведено додаткове дослідження виявлених тактик, технік та процедур, та, зокрема, з використанням особливостей SCR-файлу, додатково ідентифіковано п'ять аналогічних файлів, імена яких містили назви фінансових та страхових установ Європи і США. Доцільно припустити, що подібні кібератаки здійснюються не пізніше ніж з лютого-березня 2024 року та мають доволі широку географію.

Організаціям, які не використовують санкціоновано продукт SuperOps RMM, рекомендуємо впевнитись у відсутності мережевої активності, що пов'язана з доменними іменами: *.superops.com, *.superops.ai.

Описаний кластер кіберзагроз відстежується за ідентифікатором UAC-0188.